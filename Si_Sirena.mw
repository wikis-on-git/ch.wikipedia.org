== Estorian Sirena ==


Åntes na tiempo, guåha un familia mañasaga giya [[Hagåtña]]. Guåha lokkue' un bunitan palao'an gi familia ni na'an-ña si Sirena. Gus ya-ña si Sirena ñumangu, espesiatmente gi halom i saddok Hagåtña. I nånan Sirena ha sangani gue' na kalan guihan gue' gi halom hånom.

Un diha, tinago' si Sirena as nåna-ña na para u cho'gue tareha-ña, lao humanao si Sirena para i saddok. Matto i lalalo'-ña i nanan Sirena annai ha li'e' i taibida-ña si Sirena. Pues humuyong i nana para i saddok, sa' ha tungo' na siempre gaige si Sirena guihi. Duru ha agang si Sirena, lao lumi'of si Sirena påpa' para i mas tåhdong na patte gi saddok, todu påpa' asta i fondo. Sisigi ha' umagang i nana, lao ti manoppe si Sirena. 

Esta taipasensia i nana, ya gus lalalo' gue', pues ha kåhnayi si Sirena, "Sen båba hao na patgon! Ti ya-mu manosge! Annai hu agang hao, ti humuyong hao gi saddok, lao lumi'of hao papa' para i fondo! Gaige hålom hånom hao kalan guihan, pues un fama'guihan!" Gigon ha' monhayan kumuentos i nana, ensigidas matutuhon mama'guihan i tataotao-ña si Sirena. 

Lao hiningok i matdision as matlinan Sirena, ya ha sangani i nanan Sirena na, "Håda-hu gue'! Ya malago'-hu na para u taotao i patte-hu!" Pues lamita gi tataotao-ña mama'guihan; i sintura para hulo' palao'an ya i sintura para papa' guihan. 

Matto na triniste si Sirena ya ha tungo' na ti siña gue' humuyong gi hanom. På'go, i rainan matingan si Sirena, ya todu i guihan yan i gå'ga' tåsi i tentago'-ña.


== Gi Musika ==

Si Señot [[Johnny Sablan]] mama'tinas kanta ni ha fa'na'an "Si Sirena." I sigiente i palabras i kanta:

'''Sirena'''
Johnny Sablan

''Koru:''
				
Si Sirena gi halom tasi				
Si Sirena bonita lao triste			
Sintura para hulo’ palao’an			
Sintura para papa’ guihan			
Si Sirena rainan mattingan
				
Este na estoria 					
put un sottera na palao’an			
I na’ana si Sirena 				
ya-na munangu saddok				

An tinago gi as nanana 				
I saddok finenena hinaona-ña			
Kalan guihan gi halom tano 			
ai na pinikara na patgon				
ai na pinikara na patgon				

''Koru''

Apman na tiempo				 				
esta si Sirena u munangu			
Inagang gi as nana-na 				
lao mas papa’ gue’ ha fondu.			

Taipasensia esta si nana-ña 			
pues agangayi si Sirena				
Ya humuyong mama’ guihan 			
Lamita gi tataotao-na ''(2x)''			

''Masangan:''
Ai nana sen riku yo’ pa’go guini			
Sa’ guahu uniku na raina gi halom tasi			
Todu i guihan u maosge yo’			
Lao ga’na-ku mohon yanggen gaige yo’ gi fion-mu 
Nana hafa na un diseha na bai hu taiguini	
Ai ti hu tungo hafa bai hu huyong pago		
Pues nana adahi manelu’hu todus		
Sa esta ti sina hu kuentusi siha			
Pues nana atan yo’ 	
Sa’ este uttimo ali’e’-ta na dos.
