== Estorian Sirena ==


Åntes na tiempo, guåha un familia mañasaga giya Hagåtña. Guåha lokkue' un bunitan palao'an gi familia ni na'an-ña si Sirena. Gus ya-ña si Sirena ñumangu, espesiatmente gi halom i saddok Hagåtña. I nånan Sirena ha sangani gue' na kalan guihan gue' gi halom hånom.

Un diha, tinago' si Sirena as nåna-ña na para u cho'gue tareha-ña, lao humanao si Sirena para i saddok. Matto na linalalo' i nanan Sirena sa' ha li'e' na taibida-ña si Sirena. Pues humuyong i nana para i saddok, sa' ha tungo' na gaige gue' sempre. Duru ha agang si Sirena, lao lumi'of si Sirena mas tåhdong i saddok para i fondo. Sisigi ha' umagang, lao tai ineppe'-ña Sirena. 

Esta tai pasensia-ña i nana, ya gus lalalo' gue', pues ha kåhnayi si Sirena, "Sen båba hao na patgon! Ti ya-mu manosge! Annai hu aggang hao, ti humuyong hao gi saddok, lao lumi'of hao papa' para i fondo! Gaige hålom hånom hao kalan guihan, pues fama'guihan hao!" Ensigidas, matutuhon mama'guihan i tataotao-ña Sirena. 

Lao hiningok i matdision as matlinan Sirena, ya ha sangani i nanan Sirena na, "Håda-hu gue'! Ya malago'-hu na para u taotao i patte-hu!" Pues i lamita i tataotao-ña mama'guihan; i sintura para hulo' palao'an ya i sintura para papa' guihan. 

Matto na triniste si Sirena ya ha tungo' na ti siña gue' humuyong gi hanom. På'go, i rainan matingan si Sirena, ya todu i guihan yan i gå'ga' tåsi ma manosge si Sirena.
