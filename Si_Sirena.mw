== Estorian Sirena ==


Åntes na tiempo, guåha un familia mañasaga giya [[Hagåtña]]. Guåha lokkue' un bunitan palao'an gi familia ni na'an-ña si Sirena. Gus ya-ña si Sirena ñumangu, espesiatmente gi halom i saddok Hagåtña. I nånan Sirena ha sangani gue' na kalan guihan gue' gi halom hånom.

Un diha, tinago' si Sirena as nåna-ña na para u cho'gue tareha-ña, lao humanao si Sirena para i saddok. Matto i lalalo'-ña i nanan Sirena annai ha li'e' i taibida-ña si Sirena. Pues humuyong i nana para i saddok, sa' ha tungo' na siempre gaige si Sirena guihi. Duru ha agang si Sirena, lao lumi'of si Sirena påpa' para i mas tåhdong na patte gi saddok, todu påpa' asta i fondo. Sisigi ha' umagang i nana, lao ti manoppe si Sirena. 

Esta taipasensia i nana, ya gus lalalo' gue', pues ha kåhnayi si Sirena, "Sen båba hao na patgon! Ti ya-mu manosge! Annai hu agang hao, ti humuyong hao gi saddok, lao lumi'of hao papa' para i fondo! Gaige hålom hånom hao kalan guihan, pues un fama'guihan!" Gigon ha' monhayan kumuentos i nana, ensigidas matutuhon mama'guihan i tataotao-ña si Sirena. 

Lao hiningok i matdision as matlinan Sirena, ya ha sangani i nanan Sirena na, "Håda-hu gue'! Ya malago'-hu na para u taotao i patte-hu!" Pues lamita gi tataotao-ña mama'guihan; i sintura para hulo' palao'an ya i sintura para papa' guihan. 

Matto na triniste si Sirena ya ha tungo' na ti siña gue' humuyong gi hanom. På'go, i rainan matingan si Sirena, ya todu i guihan yan i gå'ga' tåsi i tentago'-ña.


== Gi Musika ==

Si Señot [[Johnny Sablan]] mama'tinas kanta ni ha fa'na'an "Si Sirena." I sigiente i palabras i kanta:

'''Sirena'''
Johnny Sablan

''Koru:''
				
Si Sirena gi halom tasi<br />				
Si Sirena bonita lao triste<br />			
Sintura para hulo’ palao’an<br />			
Sintura para papa’ guihan<br />			
Si Sirena rainan mattingan<br />
<br />				
Este na estoria<br /> 					
put un sottera na palao’an<br />			
I na’ana si Sirena<br /> 				
ya-na munangu saddok<br />				
<br />
An tinago gi as nana-ña<br /> 				
I saddok finenena hinaona-ña<br />			
Kalan guihan gi halom tano<br /> 			
Ai na pinikara na patgon<br />				
Ai na pinikara na patgon<br />				
<br />
''Koru''
<br />
Apman na tiempo<br />				 				
esta si Sirena u munangu<br />			
Inagang gi as nana-na<br /> 				
lao mas papa’ gue’ ha fondu.<br />			
<br />
Taipasensia esta si nana-ña<br /> 			
pues agangayi si Sirena<br />				
Ya humuyong mama’ guihan<br /> 			
Lamita gi tataotao-na ''(2x)''<br />			
<br />
''Masangan:''<br />
Ai nana sen riku yo’ pa’go guini<br />			
Sa’ guahu uniku na raina gi halom tasi<br />			
Todu i guihan u maosge yo’<br />			
Lao ga’na-ku mohon yanggen gaige yo’ gi fion-mu<br /> 
Nana hafa na un diseha na bai hu taiguini<br />	
Ai ti hu tungo hafa bai hu huyong pa'go<br />		
Pues nana adahi manelu’hu todus<br />		
Sa esta ti sina hu kuentusi siha<br />			
Pues nana atan yo’<br /> 	
Sa’ este uttimo ali’e’-ta na dos.
